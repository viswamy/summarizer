ಬೆಂಗಳೂರು: ಅಂಗಾಂಗ ದಾನದ ಮಹತ್ವ ನಿಧಾನವಾಗಿ ಜನರಿಗೆ ಅರಿವಾಗುತ್ತಿದೆ. 
ಮನುಷ್ಯ ಮೃತಪಟ್ಟ ಬಳಿಕ ಆತನೊಂದಿಗೆ ಮಣ್ಣಲ್ಲಿ ಮಣ್ಣಾಗುವ ಅಂಗಗಳು ಇನ್ನಷ್ಟು ಜೀವಗಳನ್ನು ಉಳಿಸಬಹುದು ಎಂಬ ಅಭಿಪ್ರಾಯ ಜನರಲ್ಲಿ ಬರಲಾರಂಭಿಸಿದೆ.ಇದಕ್ಕೆ ಉದಾಹರಣೆ ರಾಜ್ಯದಲ್ಲಿ ಇತ್ತೀಚಿನ ದಿನಗಳಲ್ಲಿ ಹೆಚ್ಚುತ್ತಿರುವ ಅಂಗಾಂಗ ದಾನ ಜಾಗೃತಿ ಮತ್ತು ಅದಕ್ಕೆ ಜನ ಸ್ಪಂದಿಸುವ ರೀತಿ.. 
ತಿಂಗಳ ಹಿಂದೆಯಷ್ಟೇ ಬೆಂಗಳೂರಿನಿಂದ ಜೀವಂತ ಹೃದಯವನ್ನು ಚೆನ್ನೈಗೆ ಕಳುಹಿಸುವಲ್ಲಿ ಪ್ರಮುಖ ಪಾತ್ರ ವಹಿಸಿದ್ದ ಕರ್ನಾಟಕ ಕಸಿ ಸಮನ್ವಯ ಸಮಿತಿ (ಝೆಡ್‌ಸಿಸಿಕೆ) ಪ್ರಸಕ್ತ ಸಾಲಿನಲ್ಲಿ 26 ಅಂಗಾಂಗಗಳನ್ನು ದಾನ ಮಾಡಿಸುವಲ್ಲಿ ಯಶಸ್ವಿಯಾಗಿದೆ.ರಸ್ತೆ ಅಪಘಾತದಲ್ಲಿ ಮೆದುಳು ನಿಷ್ಕ್ರಿಯಗೊಂಡವರ ಸಂಬಂಧಿಕರ ಮನವೊಲಿಸಿ ಅಗತ್ಯ ಇರುವವರಿಗೆ ಅಂಗಾಂಗಗಳನ್ನು ಕೊಡಿಸುವಲ್ಲಿ ಕಾರ್ಯನಿರ್ವಹಿಸುತ್ತಿರುವ ಝೆಡ್‌ಸಿಸಿಕೆ ಕಳೆದ ಜನವರಿಯಿಂದ ಸೆಪ್ಟೆಂಬರ್‌ವರೆಗೆ 26 ಅಂಗಾಂಗಗಳನ್ನು ದಾನ ಮಾಡಿಸಿದೆ. 
ಅಲ್ಲದೆ, ಸೆ. 
4ರಂದು ಬೆಂಗಳೂರಿನಿಂದ ಚೆನ್ನೈಗೆ ಜೀವಂತ ಹೃದಯ ರವಾನಿಸಿರುವುದು ಸೇರಿದಂತೆ ಕಳೆದ ಸೆಪ್ಟೆಂಬರ್‌ ತಿಂಗಳೊಂದರಲ್ಲೇ ನಾಲ್ಕು ಅಂಗಾಂಗಗಳು ದಾನವಾಗುವಂತೆ ಮಾಡಿದೆ.. 
ಅಂಗಾಂಗಗಳನ್ನು ದಾನ ಮಾಡುವಂತೆ ನಾಗರಿಕರನ್ನು ಒಪ್ಪಿಸುವುದು ಸುಲಭದ ಮಾತಲ್ಲ. 
ಮೃತ ವ್ಯಕ್ತಿಯ ಸಂಬಂಧಿಕರು ಇರುವ ವಿಷಮ ಗಳಿಗೆಯಲ್ಲಿ ಅವರ ಮನವೊಲಿಸಬೇಕಾಗುತ್ತದೆ. 
ಈ ವೇಳೆ ಹಲವು ನಿಂದನೆಗಳನ್ನು ಕೇಳಬೇಕಾಗುತ್ತದೆ. 
ಆದರೂ ಸಮಿತಿಯ ಸದಸ್ಯರು ತಾಳ್ಮೆಯಿಂದ ಅವರ ಮನವೊಲಿಸಿ ಕಾರ್ಯನಿರ್ವಹಿಸುತ್ತಾರೆ. 
ಇದರ ಫ‌ಲವಾಗಿ ಕಳೆದ ಎಂಟು ತಿಂಗಳಲ್ಲಿ 26 ಅಂಗಾಂಗಗಳು ದಾನವಾಗಿ ಹಲವರಿಗೆ ಜೀವದಾನ ಸಿಕ್ಕಿದೆ.. 
ಅವಿದ್ಯಾವಂತರಿಂದಲೇ ಹೆಚ್ಚು ದಾನ:ಈ ಬಗ್ಗೆ "ಉದಯವಾಣಿ'ಯ ಜತೆ ಮಾತನಾಡಿದ ಝೆಡ್‌ಸಿಸಿಕೆ ಮುಖ್ಯಸ್ಥೆ ಮಂಜುಳಾ ಹೇಳುವ ಪ್ರಕಾರ- ರಾಜ್ಯದ ಪ್ರಮುಖ ಆಸ್ಪತ್ರೆಗಳೊಂದಿಗೆ ನಿರಂತರ ಸಂಪರ್ಕದಲ್ಲಿರುತ್ತೇವೆ. 
ಮೆದುಳು ನಿಷ್ಕ್ರಿಯಗೊಂಡವರ ಸುದ್ದಿ ತಿಳಿದ ತಕ್ಷಣ ಅಂಗಾಂಗ ದಾನದ ಮಹತ್ವದ ಬಗ್ಗೆ ರೋಗಿಯ ಸಂಬಂಧಿಕರ ಮನವೊಲಿಕೆಗೆ ಪ್ರಯತ್ನಿಸಲಾಗುತ್ತದೆ. 
ಕೆಲ ಸಂದರ್ಭದಲ್ಲಿ ಇದು ತೊಂದರೆಯಲ್ಲದೇ ಇದ್ದರೂ ಅನೇಕ ಸಂದರ್ಭದಲ್ಲಿ ಕುಟುಂಬ ಸದಸ್ಯರನ್ನು ಒಪ್ಪಿಸುವುದು ಕಷ್ಟವಾಗುತ್ತದೆ. 
ಅಂಥವರಿಗೆ ಕೌನ್ಸೆಲಿಂಗ್‌ ಮೂಲಕ ಅಂಗಾಂಗ ದಾನದ ಮಹತ್ವ ತಿಳಿಸಿಕೊಡಲಾಗುತ್ತದೆ.. 
ಅಂಗಾಂಗ ದಾನದ ಬಗ್ಗೆ ಜನಜಾಗೃತಿ ಕಾರ್ಯಕ್ರಮಗಳನ್ನೂ ಹಮ್ಮಿಕೊಳ್ಳಲಾಗುತ್ತಿದೆ. 
ಆದರೂ ಇನ್ನಷ್ಟು ಕಾರ್ಯಕ್ರಮಗಳನ್ನು ಹಮ್ಮಿಕೊಂಡು ಜನರಲ್ಲಿ ಜಾಗೃತಿ ಮೂಡಿಸಬೇಕಾದ ಅಗತ್ಯ ಇದೆ. 
ಮಹತ್ವದ ಸಂಗತಿ ಎಂದರೆ ಈ ವರ್ಷ ಅಂಗಾಗ ದಾನ ಮಾಡಿರುವ ಕುಟುಂಬಗಳಲ್ಲಿ ವಿದ್ಯಾವಂತರಿಗಿಂತ ಅವಿದ್ಯಾವಂತರೇ ಹೆಚ್ಚು. 
ಹೀಗಾಗಿ ವಿದ್ಯಾವಂತರಲ್ಲಿಯೇ ಹೆಚ್ಚಾಗಿ ಅರಿವು ಮೂಡಿಸಬೇಕಾಗಿದೆ ಎನ್ನುತ್ತಾರೆ ಮಂಜುಆಳ.. 
ಮೂರು ಜೀವಗಳಿಗೆ ಜೀವದಾನ:ಸೆ. 
26ರಂದು ತಮ್ಮ ಅಂಗಾಂಗಗಳನ್ನು ದಾನ ಮಾಡುವ ಮೂಲಕ ನಾಗಮಂಗಲದ ವ್ಯಕ್ತಿಯೊಬ್ಬರು ಮೂರು ಮಂದಿಗೆ ಜೀವದಾನ ಮಾಡಿ ಮಾನವೀಯತೆ ಮೆರೆದಿದ್ದಾರೆ. 
ನಾಗಮಂಗಲ ತಾಲೂಕಿನ ದೇವಲಾಪುರ ನಿವಾಸಿ ಕೃಷ್ಣಪ್ಪ(45) ಅವರು ನಿಧನರಾದ ಬಳಿಕ ಅವರದ್ದೇ ಗುಂಪಿನ ರಕ್ತ ಹೊಂದಿರುವ (ಬಿ ಪಾಸಿಟಿವ್‌) ಮೂವರಿಗೆ ಅಗತ್ಯ ಅಂಗಾಂಗಗಳನ್ನು ಜೋಡಿಸಲಾಗಿದೆ. 
47 ವರ್ಷದ ವ್ಯಕ್ತಿಗೆ ಯಕೃತ್‌, 48 ವರ್ಷದ ವ್ಯಕ್ತಿಗೆ ಬಲಭಾಗದ ಕಿಡ್ನಿ ಮತ್ತು 54 ವರ್ಷದ ಮಹಿಳೆಗೆ ಎಡಭಾಗದ ಕಿಡ್ನಿ ಕಸಿ ಮಾಡಲಾಗಿದೆ. 
ಇನ್ನು ಹೃದಯ ಕವಾಟವನ್ನು ನಾರಾಯಣ ಹೃದ್ರಯಾಲಯಕ್ಕೆ ಮತ್ತು ಕಣ್ಣುಗಳನ್ನು ನಾರಾಯಣ ನೇತ್ರಾಲಯಕ್ಕೆ ದಾನ ಮಾಡಲಾಗಿದೆ.. 
ಕುಟುಂಬಕ್ಕೆ ಆಧಾರವಾಗಿದ್ದ ಪತಿಯ ನಿಧನದ ನೋವಿನಲ್ಲೂ ಆತನ ಅಂಗಾಂಗಗಳನ್ನು ದಾನ ಮಾಡಲು ಒಪ್ಪಿಗೆ ಸೂಚಿಸುವ ಮೂಲಕ ಕೃಷ್ಣಪ್ಪ ಅವರ ಪತ್ನಿ ಬದುಕಿನಂಚಿಗೆ ಸರಿಯುತ್ತಿದ್ದವರಿಗೆ ಜೀವದಾನ ಮಾಡಿದ್ದಾರೆ. 
ಈ ಮೂಲಕ ಪತಿಗೆ ಸಾವಿನ ಸಾರ್ಥಕತೆ ತಂದುಕೊಟ್ಟಿದ್ದಾರೆ.. 
ಸೆ. 
25ರಂದು ಗ್ರಾಮದ ಬಳಿ ರಸ್ತೆ ಅಪಘಾತದಲ್ಲಿ ತೀವ್ರಗಾಯಗೊಂಡಿದ್ದ ಕೃಷ್ಣಪ್ಪ ಅವರನ್ನು ಬೆಳ್ಳೂರು ಕ್ರಾಸ್‌ನ ಆದಿಚುಂಚನಗಿರಿ ಮೆಡಿಕಲ್‌ ಕಾಲೇಜ್‌ ಮತ್ತು ಆಸ್ಪತ್ರೆಗೆ ದಾಖಲಿಸಿ ಹೆಚ್ಚಿನ ಚಿಕಿತ್ಸೆಗೆ ಕೆಂಗೇರಿಯ ಬಿಜಿಎಸ್‌ ಗ್ಲೋಬಲ್‌ ಆಸ್ಪತ್ರೆಗೆ ಸೇರಿಸಲಾಗಿತ್ತು. 
ಆದರೆ, ಚಿಕಿತ್ಸೆ ಫ‌ಲಕಾರಿಯಾಗದೆ ಸೆ. 
26ರಂದು ಕೃಷ್ಣಪ್ಪ ನಿಧನರಾದರು.. 
ವೈದ್ಯರಿಂದ ಮಾಹಿತಿ ಪಡೆದ ಝೆಡ್‌ಸಿಸಿಕೆ ಪ್ರತಿನಿಧಿಗಳು ದುಃಖತಪ್ತ ಕುಟುಂಬವನ್ನು ಭೇಟಿಯಾಗಿ ಅಂಗಾಂಗ ದಾನ ಮಾಡುವಂತೆ ಮನವಿ ಮಾಡಿದರು. 
ಆರಂಭದಲ್ಲಿ ಕೃಷ್ಣಪ್ಪ ಅವರ ಪತ್ನಿ ನಿರಾಕರಿಸಿದರಾದರೂ ಪತಿಯ ಅಂಗಾಂಗಗಳು ಇತರರಿಗೆ ಜೀವ ಕೊಡುತ್ತವೆ ಎಂದು ತಿಳಿದು ಅಂಗಾಂಗ ದಾನಕ್ಕೆ ಒಪ್ಪಿಕೊಂಡರು.. 
*ಪ್ರಭುಸ್ವಾಮಿ ನಟೇಕರ್‌. 

--------------------- Summary -----------------------------
ಮನುಷ್ಯ ಮೃತಪಟ್ಟ ಬಳಿಕ ಆತನೊಂದಿಗೆ ಮಣ್ಣಲ್ಲಿ ಮಣ್ಣಾಗುವ ಅಂಗಗಳು ಇನ್ನಷ್ಟು ಜೀವಗಳನ್ನು ಉಳಿಸಬಹುದು ಎಂಬ ಅಭಿಪ್ರಾಯ ಜನರಲ್ಲಿ ಬರಲಾರಂಭಿಸಿದೆ.ಇದಕ್ಕೆ ಉದಾಹರಣೆ ರಾಜ್ಯದಲ್ಲಿ ಇತ್ತೀಚಿನ ದಿನಗಳಲ್ಲಿ ಹೆಚ್ಚುತ್ತಿರುವ ಅಂಗಾಂಗ ದಾನ ಜಾಗೃತಿ ಮತ್ತು ಅದಕ್ಕೆ ಜನ ಸ್ಪಂದಿಸುವ ರೀತಿ.. 
ತಿಂಗಳ ಹಿಂದೆಯಷ್ಟೇ ಬೆಂಗಳೂರಿನಿಂದ ಜೀವಂತ ಹೃದಯವನ್ನು ಚೆನ್ನೈಗೆ ಕಳುಹಿಸುವಲ್ಲಿ ಪ್ರಮುಖ ಪಾತ್ರ ವಹಿಸಿದ್ದ ಕರ್ನಾಟಕ ಕಸಿ ಸಮನ್ವಯ ಸಮಿತಿ (ಝೆಡ್‌ಸಿಸಿಕೆ) ಪ್ರಸಕ್ತ ಸಾಲಿನಲ್ಲಿ 26 ಅಂಗಾಂಗಗಳನ್ನು ದಾನ ಮಾಡಿಸುವಲ್ಲಿ ಯಶಸ್ವಿಯಾಗಿದೆ.ರಸ್ತೆ ಅಪಘಾತದಲ್ಲಿ ಮೆದುಳು ನಿಷ್ಕ್ರಿಯಗೊಂಡವರ ಸಂಬಂಧಿಕರ ಮನವೊಲಿಸಿ ಅಗತ್ಯ ಇರುವವರಿಗೆ ಅಂಗಾಂಗಗಳನ್ನು ಕೊಡಿಸುವಲ್ಲಿ ಕಾರ್ಯನಿರ್ವಹಿಸುತ್ತಿರುವ ಝೆಡ್‌ಸಿಸಿಕೆ ಕಳೆದ ಜನವರಿಯಿಂದ ಸೆಪ್ಟೆಂಬರ್‌ವರೆಗೆ 26 ಅಂಗಾಂಗಗಳನ್ನು ದಾನ ಮಾಡಿಸಿದೆ. 
ಮಹತ್ವದ ಸಂಗತಿ ಎಂದರೆ ಈ ವರ್ಷ ಅಂಗಾಗ ದಾನ ಮಾಡಿರುವ ಕುಟುಂಬಗಳಲ್ಲಿ ವಿದ್ಯಾವಂತರಿಗಿಂತ ಅವಿದ್ಯಾವಂತರೇ ಹೆಚ್ಚು. 
26ರಂದು ತಮ್ಮ ಅಂಗಾಂಗಗಳನ್ನು ದಾನ ಮಾಡುವ ಮೂಲಕ ನಾಗಮಂಗಲದ ವ್ಯಕ್ತಿಯೊಬ್ಬರು ಮೂರು ಮಂದಿಗೆ ಜೀವದಾನ ಮಾಡಿ ಮಾನವೀಯತೆ ಮೆರೆದಿದ್ದಾರೆ. 
ಕುಟುಂಬಕ್ಕೆ ಆಧಾರವಾಗಿದ್ದ ಪತಿಯ ನಿಧನದ ನೋವಿನಲ್ಲೂ ಆತನ ಅಂಗಾಂಗಗಳನ್ನು ದಾನ ಮಾಡಲು ಒಪ್ಪಿಗೆ ಸೂಚಿಸುವ ಮೂಲಕ ಕೃಷ್ಣಪ್ಪ ಅವರ ಪತ್ನಿ ಬದುಕಿನಂಚಿಗೆ ಸರಿಯುತ್ತಿದ್ದವರಿಗೆ ಜೀವದಾನ ಮಾಡಿದ್ದಾರೆ. 
ಆರಂಭದಲ್ಲಿ ಕೃಷ್ಣಪ್ಪ ಅವರ ಪತ್ನಿ ನಿರಾಕರಿಸಿದರಾದರೂ ಪತಿಯ ಅಂಗಾಂಗಗಳು ಇತರರಿಗೆ ಜೀವ ಕೊಡುತ್ತವೆ ಎಂದು ತಿಳಿದು ಅಂಗಾಂಗ ದಾನಕ್ಕೆ ಒಪ್ಪಿಕೊಂಡರು.. 
